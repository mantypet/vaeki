1930-05-07 Itä-Häme no. 22 s. 2

Vanhoista Liikolan kylän urheilumuodoista

Esitelmä, jonka maanviljelijä Nestori Peltola piti "Sisun" äskeisessä [1930-04-27?] iltamassa:
Tällaisissa urheilijain iltamissa tavallisesti on puheet kohdistettu kuvaamaan urheilun ja voimistelun yleviä tarkoitusperiä, niiden mainioita vaikutuksia kansaan j.n.e. On tapana kuvata vanhan Kreikan oloja ja Hellaan kansan ihanteellista sananpartta "Mens sana in corpore sano", "Terve sielu terveessä ruumiissa".
Tässä "Sisun" iltamassa arvon yleisö jää nyt valitettavasti kaikkea tätä vaille. Se Kreikka on niin kaukana, ja sen urheilullinen kukoistusaika vielä kauempana, niin, että en katso itselläni olevan edellytyksiä puhua niistä. Ne ajat ja tavat ovat jo niin vuosisatojen kutoman utuharson peitossa, tosi ja taru niin sekaantuneet toisiinsa, että tarvittaisiin hyvä annos sadunkertojan ja runoilijan lahjoja niitä aikoja kuvaamaan ja ehkä vielä suurempi annos saduille altista lapsenmieltä uskomaan kaiken sen kauniin ja ihmeellisen, mitä niistä ajoista kerrotaan. Näin ollen on kaksinkerroin valitettavaa, että on päästetty minut pilaamaan arvon yleisön juhlatunnelman esitykselläni Sysmän erikoisesti Liikolan vanhoista urheilumuodoista ja tapauksista, joiden innoittajana ei suinkaan ollut "terveet sielut terveissä ruumiissa" vaan useinkin sahtikannu ja sananparsi: "voima se on, joka jyllää". Kauniinpaahan se olisi meidän kuvitella, että meidänkin esi-isämme olisivat kokoontuneet voimankoitoksiin niiden itsensä vuoksi, mutta, jos todellisuuden pohjalla pyrimme asioita katselemaan, niin täytynee myöntää, ettei tuon sahtikannun osuus asiassa ole niinkään pieni ja väheksyttävä, vaan päinvastoin hyvin huomattava ja suurimerkityksellinen.
Voimankoitosten alku oli tavallisesti vanhaan aikaan sellainen, että kun miehiä oli kokoontunut syystä tai toisesta, nimipäiville t.m.s. tilaisuuteen, useampia yhteen ja kun vanha sysmäläinen tapa on ollut tarjota naapurille sahtia, niin siinä ne kannua kallistellessa miesten puheet kääntyivät kuin itsestään voimankoitoksiin ja kun sahdin voima tukassa pani vähän lisää yritteliäisyyttä hämäläiseen hitauteen, niin eipä aikaakaan, kuin joku ehdotti että "eiköhän koeteta pojat".
Yksinkertaisin ja helpoin tapa panna kehoitus käytäntöön oli tarjota koukistettu keskisormi pöydän toisella puolella istujille ja sanoa: "Tuossa on semmonen väkä, jota ei joka mies suoraksi jätä!". Siihen sitä sitten sai tarttua ukko kuin ukko ketä halutti ja jokaisen joka on sormikoukun vetoa itsekin koettanut täytyy myöntää, että hurjempaa, enemmän sisua ja sitkeyttä kysyvää voimankoetusta saakin hakea muististaan kauan aikaa. Temppu on kyllä yksinkertainen. Se vaatii vain hyvään muistia pitää sormensa vääränä, mutta kun kisaveikko kiskoo sitä kaikin voimin suoraksi ja jänteet ranteessa ovat katkeamista vaille pingoittuneet ja veri puristuu sormenpäähän, joka on halkeamaisillaan ja hengitys käy vaikeaksi, ja korvat suhisevat ja silmät ovat tipahtamaisillaan, niin se sormen väärässäpito tuppaa väkisinkin unohtumaan ja silloin on peli menetetty.
Kerrotaan että sormikoukun vedossa olisi todellakin joskus jänne katkennut ja sormi jäänyt ikuisesti vääräksi ja että kynnen alta olisi koville koetettaessa vertakin tihkunut, mutta en ainakaan minä ole saanut kuulla koskaan nimeä, kenelle sellaista olisi tapahtunut. Erikoisena entisajan sormisankarina puhutaan Taipaleen ja Liikolan, jotka aina ovat samalla viikolla, kuten tunnettua, puolessa Alastalon isäntävainasta.
Hän oli vielä siitä erikoinen, että oli harjoitellut etusormensa, jota myös "töitöksi" kutsutaan ja piippasensa erittäin vahvoiksi. Tämän vuoksi hänen harvoin tarvitsikaan turvautua keskisormeensa, vaan voi, kuten tapanaan oli, etusormeaan tavallisille miehille ojentaessaan, sanoa: "Töittöä lapsille, piippaista pienille pojille!". Voimme kuvitella kuinka kismitti sitä, joka joutui lasten tai pienten poikain joukkoon jäämään.
Sormikoukun läheinen sukulainen entisajan urheiluitten joukossa oli "kissanhännän veto". Nimi saattaisi jonkun ulkomaalaisen kuvittelemaan kauheaa eläinrääkkäystä, mutta johtaa meidät, jotka asian tunnemme, ihailemaan esi-isäimme huumorin tajua, joka Tuulispään tietämän mukaan on henkevyyden paras puntari, niinkuin se onkin sano. Kissanhännän vedossa oli muistettava pitää kaikki sormet koukistettuina pyöreän ja sileän kalikan ympärille, ellei tarkkaan muistanut luisti kapula ja sen mukana voitto vastapelaajalle.
Nämä, niin sormikoukun kuin kissanhännänvetokin olivat kuitenkin vain semmoisia soitinten virittämisiä siihen suureen voimankoetusten konserttiin, jossa vasta oikein voima jylläsi. Ensimäisenä siitä joukosta on mainittava väkikartun veto, jossa istuttiin permannolle tai nurmikolle jalat vastakkain ja kädet lujasti "makkarahalon" ympärille puristettuina. Asian ydin oli tässäkin sangen yksinkertainen. Tarvitsi vain pysyä istumassa. Mutta asiaa vaikeutti se että naapuri koetti kaikin voimin vetää istujaa ylös. Joka ensin nousi, hävisi. (Mainittavan vahva väkikartun vetäjä oli Lemberg joka toisella kädellä veteli muita miehiä).
Väkikartun veto vaatii lujia kouria, vahvaa selkää, jalkoja ja yleensä paljon suoraa voimaa, vaikka sanansa siinä sanoi taitokin kuten kaikessa muussakin. Kuuluisat väkikartun vedot, joista vieläkin läsnäolleet kunnioituksella puhuvat, suoritettiin n. 25 v. sitten [n. 1905] Hartolassa. Sinne oli kokoontunut "sota syyniin", kuten sanottiin, nuoret miehet 7:stä pitäjästä, nimittäin Sysmästä, Heinolasta, Hartolasta, Mäntyharjusta, Joutsasta, Leivonmäeltä ja Luhangasta. Tuli tietysti koitettavaksi, minkä pitäjän vilja vahvempaa on, ja savimaan leipä se kutinsa piti: Sysmästä istui kahtena vuonna peräkkäin sellaiset pojat, molemmat Liikolasta permannolla, ettei löytynyt 7:stä pitäjästä miestä, joka olisi heidät ylös nykäissyt.
Toinen todellisten voimamiesten koetus oli kivennostaminen. Katsottiin semmoinen tavallisen miehen nostettava kivi ja sen päälle voimamiehet lisäsivät pienempiä niin paljon kuin kullakin oli varaa. Tällaisia nostokiviä lienee ollut monessakin kyläkunnassa. Kuuluisin niistä, mistä minä olen kuullut puhuttavan on "Mattilan mummu" Liikolassa. Mattilan mummu on aivan pyöreä ehkä n. 200 kg:n [vrt. 180,5 kg] painoinen kivi, joka siihen aikaan n. 30 v. sitten [n. 1895], kun Liikolan kylä oli vielä entisessä tiheässä ryhmityksessään, sijaitsi aivan kylän keskellä, nyt jo hävitettyjen Mattilan ja Hauvolan talon pihamaalla. Mistä "Mummo" oli ensin löydetty ja koska ja kuka sen oli Mattilan pihaan kuljettanut siitä ei ole tietoa, kerrotaan jonkun väkevän miehen sen tuoneen Patajärven metsältä takkinsa liepeessä, mutta niin kauan kuin vanhat muistavat on se Liikolan ja myöskin Taipaleen kylän nuorten miesten kesken pidetty lahjomattomana tuomarina jaottelemaan voimamiehet ensimäiseen luokkaan ja muut miehet toiseen.
Mummu on näet parahiksi niin painava, että tavalliselta meikäläiseltä mieheltä se ei ilman konstia nouse. Jos sen painonsa puolesta nostaisikin, niin muodon pyöreys, tukevan otteen estäjänä, tekee kuitenkin tenän. Ainoastaan kylän vahvimmat miehet pystyvät sen nostamaan. Heikompien on turvattava siihen keinoon, että panevat "Mummun" alle kalikan ja nostavat siitä. Käsivarret tukevat, että Mummu pysyy kalikan päällä. Vähävoimaiselta ei se nouse keinolla millään.
Paljon puhuttiin Liikolassa ennen vanhaan niistä tempuista, mitä voimamiehet olivat "Mattilan mummulle" tehneet, kuinka korkealle kukin oli jaksanut sen nostaa. Mainitaan mim. Tukkolan Antti-vainajan nostaneen sen polvilleen ja siitä syyliinsä ja siitä piha aidan toiselle puolelle. Juho Hakanen Viiruniemestä kantoi sitä heinämatossa selässään. Mahtavimman näytöksen antoi kuitenkin Joonas Tuomela joka nosti suoraan syliinsä ja kantoi tuvan pöydälle. Kun Mattilan talo siirrettiin Särkilahden puoleen jäi Mummu hyljättynä hävitetylle pihamaalle ja pahankuriset poikaviikarit vierittivät sen pihasta rantaan menevää jyrkkää rinnettä alas ja siellä se oli suohon vaipumassa muutaman vuoden.
Pari nuorta miestä kävivät eräänä talvena hevosen kanssa houkuttelemassa Mummua mukaansa olivat ristineet sen Peltolan Mummuksi, mutta Mummupa ei ottanutkaan noustakseen miekkostemme liisterekeen. Sinne jäi vain rannalle, kunnes jotkut miehellisemmät miehet korjasivat sen ja veivät Liikolan vanhalle "Asemalle" t.s. Lempoolahden tienristeykseen. 
Siellä se on Mattilan Mummu tänäkin päivänä, niin että jos läsnäolevia urheilijoita huvittaa, niin siellä voitte käydä Mummuun tutustumassa, mutta älkää kuvitelko, että koppaatte sen syliinne varsin helposti. Ei tule mitään. Mattilan mummu on niitä vanhanajan ihmisiä, kansan kauonottaria jotka eivät nouse joka räkänenän polvelle. Aika kaiken kuluttaa ja luulisi, että Mattilan Mummu vuosisatojen kuluessa olisi nostelemisesta ja vierittelimisestä kulunut ja käynyt kevyemmäksi, mutta eikös mitä. Se on päinvastoin kasvanut ja käynyt raskaammaksi, niin ainakin väitti minulle pari vuotta sitten eräs kylän vanha asukas perustellen väitettään sillä, että Liikolan kylässä useampia sellaisia miehiä, jotka Mummun kykenivät nostamaan kuin on nyt.
Muutenkin on Mummun elämä sellaista hyljätyn elämää nykyisin siellä Liikolan "Asemalla". Nykyiset urheilut ovat saattaneet nuoret miehet unohtamaan vanhan kansan voimankoetukset. Kuitenkaan ei minun mielestäni Mattilan Mummu saisi itse unohtua. Sen historiaan liittyy paljon elettyä elämää. Se on kautta aikojen ollut kyläkuntansa nuorten miesten kunnianhimoisena päämääränä kohti voimaa, maineita miehuutta. Sen vuoksi me Sisun urheilijat päätimme että ei saa jäädä kivenä kivien joukkoon ajelehtimaan Liikolan raitilla, syrjään sysättynä sammaloitumaan ja kenties poikakurikoiden pahoinpideltäväksi. Sen oikea paikka on Itä-Hämeen Museon pihamaalla. Siellä se voisi omalla vääjäämättömällä tavallaan arvostella jokaisen sisällekävijän kenessä on sitä vanhaa suomalaisen kivenvääntäjän Matin alkujuurta, kenessä ei. Tällä kertaa on M. tämän talon pihaan.
Vielä olisi kerrottava, entisistä Liikolan voimailukoetuksista puheen ollen, painista, säkkien y.m.s. kantamisesta, tukkanuottan vedosta yksinpä uimisestakin, joista kaikista kerrotaan mielenkiintoisia tapauksia, mutta pelkään pilkästyttäväni arvoisia kuulijoita, kun tässä olisi vielä kerrottava siitä n.s. Liikolan miestan kuuluisasta kilvanajostakin. 
Suomalainen mies, hevonen ja kilvanajo, ne ovat aina kuuluneet yhteen. Hyväkin mies ilman hyvää hevosta on vain tientukko sellaisen silmissä, joka liinaharjansa ohjaksissa hihkaisee: "Tie auki ja taivasta myöten!" Se se oli käsitys niillä entisillä Liikolankin miehillä. Omien voimailujensa ohella kilpailevat he myös hyvillä hevosillaan. Heissä olikin monta kuuluisaa hevosmiestä, kuten Tukkola, Salmentaus, Lempoolahti j.n.e. Oli luonnollista, etteivät tällaiset miehet kilvanajossakaan "napeilla pelanneet". Kun he järjestivät kilpa-ajot, tuli niistä sellaiset, joista vieläkin maine kulkee, vaikka tapauksesta lienee kulunut jo ainakin toista sataa vuotta, koska kerran eivät vanhatkaan miehet nykyään elävistä muista edes isiensä siiheen osaaottaneen.
Yleisenä tapana kautta Suomen ja niin myös Liikolassa on ollut kilvanajo joulukirkosta kotia. Kun Liikolaiset pääsivät yleiseltä maantieltä pois ja kääntyivät n.s. Kirkk'järviä myöten kotikyläänsä kohden alkoi hurja kilpa-ajo. Avoimella jäällä oli väljät tilat laskettaa huonompiensa ohi ja koko vuodeksi riitti kehumista sille, joka ensimäisenä Soulan rannasta maalle nousi. Hävinneet tietysti puolustautuivat, ettei heiltä ollut paras juoksija mukana ja hakivat kuka mitäkin syytä häviönsä puolustukseksi. Ettei kuitenkaan kellään olisi mitään valittamista perästäpäin päättivät Liikolan isännät kerran entisessä Rekolan talossa, että nyt lähdetään joka talosta kirkkoon ja samalla kilvanajoon parhailla hevosilla ja koetetaan kuka on kyläkunnan haka. Tämän johdosta on tänäkin päivänä ympäri Sysmää tunnettu sananparsi: "Se on päätetty asia, kuin Liikolan miesten kilvanajo."
Kun sitten kirkosta palatessa Kirkk'järville tultiin, veti jokainen juoksijansa ohjat kireälle, ja silloin se alkoi. Joka on tällaisessa kilvanajossa ollut mukana tietää, että siihen tottuneet hevoset eivät tarvitse yllyttämistä, vaan alkavat itsestään kiihdyttää vauhtia ja pyrkiä edellisen ohitse. Varmaa on, että Liikolankin isäntien monissa kilpailuissa harjaantuneet hevoset eivät kaivanneet käskyä kilvanajon alkaessa, vaan itsestään panivat parastaan niin hevoset kuin miehetkin. Kilvanajon kiihdyttäminä huutelivat ajajat tietysti kekoitushuutoja hevosilleen ja kompasanoja toisilleen. Näitä sitten jälkeenpäin huvitettuina muisteltiin, naurettiin ja kerrottiin. Näistä huudahduksista muodostui täten kunkin isännän nimen yhteyteen sananparsia, jotka vieläkin kulkevat kansan suussa. Muuan näistä sananparsista kuuluu: "Päätä sivuuni sano Tukkola", ja johtuu tämä tietysti siitä, että kilvanajon alkaessa Tukkola ajatteli, että "tuttavuus pois" ja leikki käymään ja siis "päätä sivuun" ja ohi muiden, Lempoolahti lienee juoksijallaan päässyt tietä näyttämään, koska kykeni ilvehtimään toisille ohi ajaessaan. Sananparsi hänestä kuuluu: "Käykää rekeen, käykää rekeen!, sano Lempoolahti."
Salmentaus oli vakaa mies, hän ei turhia huudellut hevoselleen eikä kanssakilpailijoilleen, ajatteli varmaan, että kyllä se siitä lutviutuu kunhan koetetaan ja huolehti vain toisista reessäolijoista ehkäpä emännästään, koska sananparsi sanoo: "Kaustasta kii, sano Salmentaus". Peltola lienee "pärjännyt" myöskin tässä jalossa kilpailussa mielestään hyvin, koskapa ei ollut muuta valittamista kuin hevosen ryhdissä vähäsen. Siihen viittaa sananparsi: "Pää pystyyn! sano Peltola hevoselleen". Valitettavasti en ole saanut tietooni useampien isäntien sanoja, ne lienevät jo unohtuneet samoin kuin sekin, kuka kilpailun lopullisesti voitti. Joka tapauksessa osoittaa tämä tarina "Liikolan miesten kilvanajosta", että ne olivat "raljakkaita" poikia ne Liikolan entiset isäntämiehet niin kirkonkäynnissään kuin muissakin puuhissaan.
Kun tässä nyt on näinkin pitkälle puhuttu, miten entiset Liikolaiset elelivät ja ajelivat, Mattilan Mummua nostelivat ja sormi koukkua vetivät, varmaan lienee monen mielessä kytenyt kysymys, että minkähänlaisia pokkoja ne "Liikolan miehet" oikein lienevät ennen olleet. Ja minun täytyy totuuden nimessä vakuuttaa, että kyllä ne olivat komeita "pokkoja" todellakin otettakoon miehenmitta sitten entiseltä tai nykyiseltä ajalta.
Esittääkseni erään parhaimmista, ehkä kaikkein parhaimman voimamiehen, mainitsen esim. Syrjäläis-vainajan, nykyisen isännän isän. Hän oli kuuluisa mies sekä voimiltaan, sitkeydestään että nopeudestaan. Hänen tiedetään kantaneen riihestä aittaan 3 tynnyrin säkkiä rukiita siis yli 300 kg. Yhtä säkkiä piti hän hampain selässään ja kaksi oli kainaloissa. Soutajana oli hän yhtä ihmeellinen. Liikolan vanhoilta nuotta-apajilta Salosta lähti kerran kolme nuottavenettä yhtä-aikaa kotia. Kahta venettä souti kaksi miestä kumpaakin ja kolmatta Syrjälä yksinään ja voitti tuolla noin 9 km matkalla molemmat veneet reilusti, n. puolella kilometrillä. Juoksussa hankki sama Syrjälä merkillisen maineen kahdella omituisella tapauksella. Toisen kerran otti hän juoksussa saukon, toisella kerralla siipirikoksi ampumansa joutsenen kiinni. Molempia ajoi hän takaa n. 1,5 km.
Ja kerrottakoon tässä vielä tapaus Syrjälän paininlyönnistä. Se kun samalla niin mainiosti kuvaa noita sen aikuisia voimamiesten kisailuja. Syrjälän naapuri 2 tuumaa yli kolmen kyynärän [n. 185 cm] pituinen, vanttera ja voimakkaaksi tunnettu seppä Soulan Matti vietti nimipäiviään. Matti oli nuorempi kuin Syrjälä ja halusi voittaa tuon kyläkunnan kuuluisuuden. Sen vuoksi sanoi hän: "Minä en ole vielä sinua koskaan voittanut, mutta nyt se tapahtuu, tuleppa naapuri paininlyöntiini". Mentiin ulos ja Syrjälä kysyi: "Mihinkäs paikkaan sinä toivoisit pääsi paiskattavan?". "Tuohon mutakasaan", sanoi seppä. "No siitä sinä sen löydät", tuumi Syrjälä ja huilasi vastustajansa siihen paikkaan selälleen, mihin sovittu oli. "Kyllähän minä sen arvasin", sanoi siihen vain rauhallinen Matti ja lisäsi: "Käy nyt juomaan kannu sahtia asian päälle!".
Muuten oli tämä Syrjälä hyvin raitis mies sen ajan silmillä katsottuna. Sahtia vähän joi, mutta viinaa tuskin ensinkään. Luonteeltaan oli hän rauhallinen kuten kaikki todelliset voimamiehet. Pituutta oli 4 tumaa yli 3 kyynärää siis 190 cm nykyisissä mitoissa. Ryhti oli vanhaksi asti hyvä ja hartioita oikein sylen leveydeltä. Meillä on täällä Sysmässä eräs mies, mainitun Syrjälän tyttären nuorin poika, joka on vanhojen kertoman mukaan aivan kuin toisinto Syrjälästä itsestään, solakampi vain ja 3 cm lyhempikin. Tästä pojasta kirjoitti Suomen urheilulehti toistakymmentä vuotta sitten seuraavaa: "Mies, jossa harvinaisella tavalla yhtyvät voima, nopeus ja kestävyys (siis aivan Syrjälän ominaisuudet) on Hannes Katajisto j. n. e.". Kuvitelkaammepa, mitä urheilulehti kirjoittaisi, jos vanha ukko Syrjälä eläisi nykyaikana? Syrjälän poika oli se Juho Hakanen, josta jo mainittiin ja joka kantoi Mattilan Mummun tuvan pyödälle.
Älkäämme unohtako myöskään naisia. Eihän niitä syntyisi voimakkaita poikiakaan, ellei olisi myös terveitä, voimakkaita naisia, äitejä. Sellaisiakin on ollut Liikolassa, vieläpä siinä määrin voimistaan kuuluisia, että monet miehet joutuivat voimankoetuksista häpeään. Esim. Ida Järvinen Järvenpäästä. Hänen mainitaan olleen kovan väkikartun vetäjän ja kantaneen 20 kappaa rukiita [60-65 kg] Katajistosta Järvenpäähän siis n. 1 km. matkan. Palkinto tästä kunnioitettavasta urotyöstä oli ruhtinaallinen, nimittäin vedoksi pantu nassakka sahtia.
Lopetan tähän nämä muistelmat kotikylästini Liikolasta huomauttamalla miten me nykyajan ihmiset kaikkine keksintöinemme, ja mekaanisine apuvälineinemme niin mielellämme väheksymme entisajan ihmisten elämää ja heidäin saavuksiaan. Tässä urheilijain iltamassa olen tahtonut tällä hätäisesti kokoonkyhätyllä esitykselläni entisajan urheilun aloilta osoittaa, ettei meillä ole sellaiseen ajatustapaan suinkaan mitään syytä, päivastoin. Syventyessämme menneeseen aikaan me huomaamme, että sitä nykyään korkeassa kurssissa olevaa sisua ja voimaa, sitkeyttä ja rehtiä urheilumieltä on ollut ennen ainakin yhtä paljon kuin nykyään, ellei enemmänkin. Me opimme kunnioittamaan esi-isäimme saavutuksia ja tekoja urheilunkin alalla, vaikka sitä ei siiheen aikaan sellaisella touhulla kansalle opetettu kuin nykyään. Ja jos me syventyisimme tutkimaan isiemme vaikkapa samojen "Liikolan miesten" töitä kaskenkaatamisessa, pellon kuokkimisessa ja ojittamisessa, kantojen vääntämisessä ja yleensä työsaavutuksissa ja toiselta puolen runon, unen ja yleensä kaikkien mukavuuksien puuttumisessa, niin meidän täytyisi pakostakin tunnustaa, että me nykyajan hemmoittelema sukupolvi emme enää kykenisi astumaan isiemme jälkiä, kestämään niissä koettelemuksissa ja kieltäymksissä, joista esivanhempamme ovat voittajina selviytyneet.