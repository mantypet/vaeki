1931-01-08 Helsingin Sanomat no. 7 s. 7

Mattilan mummon museoon vienti ym. asioita.

Näin sitä siis vain taas mennään körötellään uutta vuotta. Minne mennään, siitä ei ole oikein tietoa, mutta pääasia onkin, että ollaan reissussa. Niin kuin mäntyharjulaisetkin: "Ja kun Mäntyharjun pojat läksi reissulle, niin Mäntyharjun pojat läksi reissulle".
Luodessamme silmäyksen joitakin henkilökohtaisia vapauksia vailla oleviin piireihin havaitsemme, että Nastolan poliisiviranomaiset ovat pidättäneet erään avuliaan toimihenkilön, "jonka on todettu viime syksystä lähtien toimineen vankien "luottamusmiehenä" varavankilan alueella ja välittäneen vankien kirjeenvaihtoa, rahalähetyksiä, tupakanostoa ja muuta sellaista. Samanlaiset luottamusmiehet eivät näytä olevan mikään tuntematon käsite Kakolankaan vanhassa ja kunnianarvoisassa korkeakoulussa, niissä eräs osa kansalaiskurssillaisten jouluohjelmasta on tullut varsin töykeällä tavalla turmelluksi. 
Vapaaksi päässeet vangit olivat nokkelien luottamusmiesten välityksellä toimittaneet jouluiloksi vaivan alla vielä viipyville tuttavilleen ja hengenheimolaisilleen 10 litran pirtupytyn, jota oltiin jouluaattona omantunnontarkasti tasaamassa laitoksen pannuhuoneessa, kun vartija kutsumattomana ja kenenkään toivomattakaan sattui paikalle, ja sillä se juttu oli pilalla. "Onnen majat ovat kaikki mustaksi maalatut murheella".
Mutta Sysmässä on nousemassa hirmuinen prosessi. Tiedä vaikka siinä tuomaritkin vielä verta sylkisivät. Mattilan mummo on siirretty museoon, ja siitäpä nyt on kova kysymys. Mattilan mummon ikivanha kotipaikka on ollut Sysmän Liikolan kylässä, mutta nyt se on, ainakin toistaiseksi, Itä-Hämeen museossa. Mattilan mummo on vanhastaan nauttinut suurta suosiota kotipaikkakunnallaan. Kaikki kylän ja naapurikylienkin parhaat urohot ja väkevimmät voimamietiet ovat sitä hartaasti syleilleet. Tokkopa lienee mitään filmitähteä tai kauneuskuningatarta niin kovasti likistetty. Mutta niinpä onkin Mattilan mummossa mammaa kerrakseen: paino on 180 kiloa.
Siveellisesti arkatuntoisen ja kainoudessa herkän Suomen kansan rauhoittamiseksi lienee meidän parasta vielä hyvän sään aikana ilmoittaa, että kysymys on pyöreästä, 180 kilon painoisesta kivestä, jota Liikolan kylän valiomiehet ovat käyttäneet nostokivenä, ja jonka maasta kohottamista on pidetty korkeana ja ylistettävänä voiman ja miehisen kunnon näytteenä. Tämä kivi on Liikolassa tunnettu "Mattilan mummon" nimellä. Viime aikoina on mummo, ainakin Sysmän Sisun johtokunnan mielestä, ollut ja ajelehtinut jossain määrin hunningolla. Johtokunta ajatteli kauniisti, että mummo olisi ansainnut kunniakkaan ja rauhallisen vanhuudenkodin, ja niinpä eräs kylän talollisista kyyditsi mainitun seuran pyynnöstä mummon museoon.
Mutta eräs toinen talollinen emme tiedä oliko hän rakastunut mummoon vaiko vihastunut museoon, taikka johtuiko se joistakin muista syistä on haastanut mummon kyyditsijän lakitupaan, jonne on kutsuttu kuultavaksi myöskin Sysmän Sisun johtokunta.
Olisi pitänyt kyyditä mummo jo viime kesänä. Se olisi mennyt siinä samassa hurinassa, eikä olisi koirakaan perään haukkunut. Kuinka tahansa, jäämme mielenkiinnolla odottamaan Mattilan mummon jutun kehitystä.
-Tiitus