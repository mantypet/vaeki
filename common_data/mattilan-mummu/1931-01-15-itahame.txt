1931-01-15 Itä-Häme no. 4 s. 3

Sysmän käräjät: Mattilan Mummun kyyditys

Kyytimiehellä 10 päivän linnanuhka. Käskijät vapaiksi. Mummu jää Museoon.

Eilen, keskiviikkona oli toistamiseen esillä Sysmän kihlakunnanoikeudessa maanviljelijä Juho Nybergin nostama syytejuttu maanviljelijä Evert Peltolaa vastaan siitä, että hän oli viime huhtikuussa, ilman kantajan lupaa, pois kuljettanut Liikolan kylässä maantienohessa olleen nostokiven, nk. "Mattilan Mummun" Sysmän pitäjän Tikkalan kylään, josta kivi edelleen kuljetettiin toisella ajomiehellä Itä-Hämeen Museoon. Vastaaja oli haastanut tässä jutussa kuultavaksi myöskin Voimistelu- ja Urheiluseura Sysmän Sisun johtokunnan, joka kyydityksen oli alkuun pannut, kuten seuran puolesta oikeudelle esitetty kirjelmä osoittaa. Julkaisemme kirjelmän sanamuodon tässä yhteydessä.
Päätös: Kihlakunnanoikeus on tulkinnut asian ja katsoo, että vastaaja Evert Peltola, vaikkakin luullen olevansa siihen oikeutettu, on kuljettanut kantajan omistamalta Jussilan maalta Mattilan Mummuksi nimitetyn kiven, kihlakunnanoikeus, nojautuen rikoslain 16 luvun 14 §:n 1 mom., katsoo oikeaksi tuomita vastaajan omankädenoikeudesta 5 päiväsakkoon, lukien 15 markan jälkeen päivältä 75 mk:n sakkoon taikka varojen puutteessa pidettäväksi 10 päivää vankeudessa ja korvaamaan kantajan kulut 700 markalla. Mutta koska kivi ei ollut enää Evert Peltolan hallussa, ei kihlakunnanoikeus katsonut voivansa velvoittaa vastaajaa tuomaan Mummua takaisin, joten kanne siltä kohdalta raukeaa. Maanviljelijä Evert Peltola valittaa päätöksestä.
Seuraavassa julkaisemme „Sisun“ puolesta esitetyn kirjelmän: Kun koko se riitajuttu, joka on aiheutunut Liikolan kylän nostokiven niin sanotun Mattilan Mummun kuljettamisesta Itä-Hämeen museoon, juontaa juurensa siitä esitelmästä, jonka maanviljelijä Nestori Peltola piti seuramme, voimistelu- ja urheiluseura Sisun iltamassa Sysmän Säästöpankin talolla 21 p. huhtikuuta 1930 [1930-04-21], niin, haasteltuna kuultavaksi, asian perinpohjaiseksi valaisemiseksi toistamme esitelmästä Mattilan Mummua koskevan osan ja pyydämme sen merkittäväksi pöytäkirjaan. Selostettuaan entisajan kivennostourheilua ja nostokiviä, lausui asitelmänpitäjä seuraavaa:
"Tällaisia nostokiviä lienee ollut monessakin kyläkunnassa. Kuuluisin niistä, joista minä olen kuullut puhuttavan on "Mattilan Mummu" Liikoiassa. Mattilan Mummu on aivan pyöreä, ehkä n. 200 [vrt. 180,5 kg] kilon painoinen kivi, joka siihen aikaan, n. 30 vuotta sitten, kun Liikolan kylä oli vielä entisessä ryhmityksessään, sijaitsi aivan kylän keskellä, nyt jo hävitettyjen Mattilan ja joskus Rauvalankin talon pihamaalla. Mistä Mummu oli ensin löydetty ja koska ja kuka sen oli Mattilan pihaan kuljettanut, siitä ei ole tietoa kerrotaan jonkun jättiläisen tuoneen sen "Patajärven metsältä" takkinsa liepeessä, mutta niin kauan kuin vanhat muistavat, on se Liikolan ja myöskin Taipaleen kylän nuorten miesten kesken pidetty lahjomattomana tuomarina jaoittelemaan voimamiehet ensimmäiseen luokkaan ja muut miehet toiseen.
Mummu on näet parahiksi niin painava, että tavalliselta meikäläiseltä mieheltä se ei ilman konstia nouse. Jos sen painonsa puolesta nostaisikin, niin muodon pyöreys tukevan otteen estäjänä kuitenkin tekee tenän. Ainoastaan kylän vahvimmat miehet pystyivät sen nostamaan. Heikompien on turvauduttava siihen keinoon, että panevat Mummun alle kalikan ja nostavat siitä. Käsivarret tukevat, että Mummu pysyy kalikan päällä. Vähävoimaiselta se ei nouse keinolla millään.
Paljon puhuttiin Liikolassa ennen vanhaan niistä tempuista, mitä voimamiehet olivat Mattilan Mummulle tehneet, kuinka korkealle kukin oli jaksanut sen nostaa. Mainitaan mm. Tukkolan Antti-vainajan nostaneen sen polvilleen ja siitä syliinsä ja sitten piha-aidan toiselle puolelle. Juho Hakanen Viiruniemestä kantoi sitä heinämatossa selässään, mahtavimman näytöksen antoi kuitenkin Joonas Tuomela, joka nosti Mummun suoraan syliinsä ja kantoi tuvan pöydälle.
Kun Mattilan talo siirrettiin Särkilahden puoleen jäi Mummu hävitetylle pihamaalle ja pahankuriset poikaviikarit vierittivät sen pihasta rantaan menevää jyrkkää rinnettä alas ja siellä se oli suohon vaipumassa muutaman vuoden, kunnes miehelliset miehet korjasivat sen ja veivät Liikolan vanhalle "Asemalle" ts. Lempoolahden tien risteykseen. Siellä se on Mattilan Mummu tänäkin päivänä, niin että jos läsnäolevia urheilijoita huvittaa, niin siellä voitte käydä Mummuun tutustumassa, mutta älkää kuvitelko, että koppaatte sen syliinne varsin helposti. Ei tule mitään. Mattilan Mummu on niitä vanhan kansan kaunottaria, jotka eivät nouse joka räkänenän polvelle. Aika kaiken kuluttaa ja luulisi, että Mattilan Mummu vuosisatojen kuluessa olisi nostelemisesta ja vierittelemisestä käynyt kevyemmäksi, mutta eikös mitä. Se on päinvastoin kasvanut ja käynyt raskaammaksi, niin ainakin väitti minulle pari vuotta sitten eräs kylän vanha asukas, perustellen väitettään sillä, että ennen oli Liikolan kylässä useampia sellaisia miehiä, jotka kykenivät Mummun nostamaan, kuin on nyt.
Muutenkin on Mummun elämä siellä Liikolan asemalla sellaista hyljätyn elämää. Nykyiset urheilut ovat saaneet nuoret miehet unohtamaan vanhan kansan voimankoetukset. Kuitenkaan ei minun mielestäni Mattilan Mummu itse saisi unohtua. Sen historiaan liittyy paljoa elämää. Se on kautta aikojen ollut kyläkuntansa nuorten miesten kunnianhimoisena päämääränä kohti voimaa, mainetta, miehuutta. Sen vuoksi se ei saa jäädä kivenä kivien joukkoon ajelehtimaan Liikolan raitilla, syrjäänsysättynä kenties sammaloitumaan ja ehkä poikakurikoiden pahoinpideltäväksi. Sen oikea paikka on Itä-Hämeen museon pihamaalla. Siellä se voisi omalla vääjäämättömällä tavallaan arvostella, kenessä on sitä suomalaisen kivenvääntäjä-Matin alkujuurta, kenessä ei."
Tästä esitelmästä innostuneena päätti seura, (vielä samana iltana), ryhtyä toimenpiteisiin Mattilan Mummun korjaamiseksi talteen Liikolan kylän raitilta ja päätti pyytää entisiä jäsentänsä maanviljelijä Evert Peltolaa tuomaan Mummun valtamaantien varteen Ervastin taloon, josta seuran oli mukava ottaa se mukaansa mennessään seuraavana sunnuntaina museon naapuritaloon iltamia pitämään. Pari päivää myöhemmin saimmekin kuulla, että maanviljelijä Peltola oli täyttänyt pyyntömme ja myöskin saimme tietää sen, että Mummulle oli ilmestynyt omistaja, nimittäin maanviljelijät Nyberg. Pitäen Nybergejä oikeudentuntoisina ja urheilua ymmärtävinä miehinä ajattelimme, että asiassa täytyy olla joku väärinymmärrys ja uskoen sellaisten hyvällä tahdolla aikanaan selviävän, luovutimme Mummun Itä-Hämeen museolle 27 päivänä huhtikuuta 1930 [1930-04-27]. Nyt jälkeenpäin onkin käynyt selville, että valitettava väärinkäsitys Mattilan Mummua omistussuhteissa onkin olemassa.
Kysymys, kuka omistaa Mattilan Mummun, ei ole aivan niin yksinkertainen juttu, kuin Nybergit ovat otaksuneet. Asia on nimittäin niin, että niin paljon kuin Liikolasta todistajia tuotanenkin, kertovat he kaikki, kuten esim. Kalle Syrjäläkin elok. 28 p. 1930, että "siitä asti, kuin todistaja muisti on kivi ollut Mattilan talon tonttimäellä, jossa kylän miehet olivat käyttäneet sitä punnuskivenä eli voimankoetuskivenä", siis toisin sanoen Mummu on ollut Liikolan urheilumiesten yhteinen voimailuväline, jonka säilytyspaikkana on pidetty Mattilan talon pihamaata. Tämä olikin aivan luonnollista, sillä Mattilan talo oli keskeisin paikka entisessä Liikolan kylässä. Sen sileä pihanurmikko oli parhain paininlyöntipaikka, tasainen maantie sopivin kiekkorata, sinne oli siis kuljetettu nostokivikin. Ja siellä sai kuka tahansa ja koska tahansa käydä Mummun kanssa kisaamassa ilman, että talon väen puolelta puututtiin asiaan. Sitä käsitystä, että Mummu ei ollut yksin Mattilan, vaan kylän urheilumiesten yhteinen, tekee myöskin se seikka, että Mummun tiedetään sijainneen myöskin Hauvalan talon pihamaalla, joka oli samanlainen kisakenttä kuin Mattilankin piha. Samaa käsitystä kunnioitti Mattilan entinen omistaja Tuomas Manninen muuttaessaan v. 1912 talonsa Särkilahden puoleen ja jättäessään Mummun Liikolaan, vaikka se olisi harvinaisen kauniin muotonsa puolestä ollut erinomainen koristus hänen uudenkin talonsa pihamaalla, niinkuin talon minkä tahansa.
Kun Mattila hävisi Liikolasta ja pihamaa joutui Honnilan talon haltuun, jäi Mummu entiselle paikalleen, jossa kyläläiset kävivät edelleenkin silloin tällöin koettamassa, oliko paikkakunnalle ilmestynyt uusia voimamiehiä, kunnes sitten jotkut ilkimieliset vierittivät sen rantaniitylle, kuten Nestori Peltolan esitelmässä mainitaan. Täällä oli Mummu vuoteen 1919, jolloi Juho Nyberg osti Honnilan talon. Kun kivi arvattavasti oli Nybergin heinäniityllä haittana, kuljetti hän sen siellä pois, mutta tuntien, että Mummu ei kuulunut hänelle, vaan kylän urheilumiehille, ei jättänyt sitä pihaansa, jossa kyllä porautti siihen reijät, vaan vei sen kylän nuorison yhteiselle kokoontumispaikalle n.s. "Liikolan asemalle", joka on samanlainen kolmen tien risteys, kuin esim. Markkalan risteys kirkonkylässä. Tässä, yleisellä tiealueella on Mummu ollut 11 vuotta ja siitä sen Sisukin korjasi, kuten poliisikonstaapeli M. Halmeen paikasta laatima kartta osoittaa.
Merkilliseltä näin ollen tuntuu, että kantajat nyt ovat keksineet väittää Mummun kuuluvan muka heille. Mahdollisesti on heidän käsitystään hämännyt se, että Mummu joutui olemaan sillä maalla, jonka he ostivat ja että he ovat nähneet vaivaa ja pitäneet muka huolta siitä, kun kylän urheilumiesten rankaisematta saivat porata Mummuun reijät ja siten tärvellä kokonaan sen alkuperäisyyden. Tämä Mummua kohtaan käytetty väkivalta osoittaa, etteivät Nybergit, sen paremmin kuin Mummun omistussuhteita, ole ymmärtäneet myöskään sen muuta olemusta ja merkitystä. Vielä selvemmin osoittaa tätä se, että he veivät Mummun reikineen maantielle, jossa se joutui olemaan ilman minkäänlaista silmälläpitoa. Jokainenhan tietää, että poranreikä kivessä on kuin kehoitus pistää reikään esim. dynamiittia ja yhtä tunnettua on, miten halukkaita poikakurikat ovat juuri räjähdysaineilla leikittelemään. Onkin pidettävä onnellisena sattumana, että Mattilan Mummu, jonka ympärille vanhan kansan voimnmiehet kokoontuivat kaikessa sovinnossa keskenänsä kilpailemaan, on todellakin voinut säilyä eheänä meidän polviimme asti nykyajan kansan riideltäväkai.
Kaikesta edellisestä selvinnee, että se kanne, jonka takia Voimistelu- ja Urheilu-seura Sisu nyt on haastettu kuultavaksi, on kokonaan aiheutunut väärinymmärryksestä. Myöskin käy edellisestä selville se, että seura paikkakuntansa urheiluelämän vaalijana on oikein ymmärtänyt tehtävänsä, kuin se on kiinnittänyt huomiota ei yksinomaan nykyaikaisten urheilujen edistämiseen, vaan myöskin vanhan kansan voimamiesten urheilumuotoihin ja kun se on uhrannut varoja ja vaivannäköä esi-isäinsä jälkeensäjättämän muistoesiaeen korjaamiseksi paikkaan, jossa se säilyttää kotikylänsä, Liikolan, miesten muiston ja nimea sukupolvesta sukupolveen,
Missään tapauksessa ei tarkoituksena ole ollut loukata kenenkään laillisia oikeuksia, ei hankkia aineellisia etuja, eikä muuta hyvää, vaan on tehnyt kaiken sen, mistä koko tämä riitajuttu on aiheutunut, siinä hyvässä uskossa, että se saa toiminnalleen kaikkien vanhoja kulttuuriarvoja kunnioittavien kansalaisten ja erikoisesti kaikkien Liikolan kyläläisten myötätunnon. Kun vielä lisäämme, että nyt jälkeenpäin hankkimiemme tietojen perusteella Mattilan Mummun pitäisi olla esi-isiltä perittyjen nostokivien joukossa ainoa laatuaan Suomessa (kenties koko maailmassa), niin ei mielestämme Mummun talteenottaminen ole tapahtunut suinkaan liian aikaisin vaan päinvastoin 11 vuotta liian myöhään. Mitä erikoisesti kanteeseen maanviljelijä Peltolaa vastaan tulee, niin huomautamme, että seuran puheenjohtaja soitti Nybergille heti kuultuaan tämän sekaantuneen kiven kuljetukseen ja useampaan kertaan vakuutti, että seura vastaa asiasta, mutta Nyberg ei ottanut koko puhetta edes kuullaksensa, vaan tylysti lopetti keskustelun.